C’è chi dice che, un buon politico, deve instillare fiducia tramite il suo aspetto e tramite le sue parole: per l’estetica non ti posso aiutare ma di certo posso offrire ottimi spunti su come fare un discorso di successo.

Da dove partire dunque? Ovvio: dal tuo messaggio.

Quando scrivi un discorso politico devi veicolare un solo e unico messaggio e questo messaggio dovrà essere espresso con chiarezza eliminando ogni possibile obiezione da parte della platea.

Ricordi chi c’è in platea? Ci sono gli indecisi che dovrai convincere: devi riuscire a rimuovere ogni loro possibile obiezione durante il comizio.

Come fare? Con la regola delle tre S:

semplificare;
sintetizzare;
sottolineare.
Cosa significa semplificare?  I comizi lunghi, noiosi e pieni di parole vuote decisamente non funzionano. Abbiamo accennato poco fa al dialogo mentale della platea. Ebbene il linguaggio che usi dovrà essere semplice, chiaro e conciso: niente parole complesse o tecnicismi. Devi parlare in modo da relazionarti con il pubblico. 

Per farlo dovresti prepararti e conoscere alcune informazioni chiave come:

chi è il pubblico;
cosa si aspetta da te;
quali sono le sue preoccupazioni;
di cosa ha paura;
cosa si aspetta di ottenere.
Cosa significa sintetizzare? Le persone vanno di fretta. Un comizio è spesso un evento pubblico che prende vita nelle piazze e nelle strade cittadine. Le persone che si fermano ad ascoltare non pagano un biglietto per entrare e se non sentono subito qualcosa che gli interessa se ne vanno via.

Questa caratteristica è molto importante: dovrai asciugare il tuo discorso affinché ogni singola frase contenga un concetto importante. In questo modo anche chi passa distratto e ascolta qualche tua parola è incentivato a fermarsi e continuare a sentire ciò che hai da dire. Per farlo è bene concentrarsi su un massimo di tre tematiche relative al tuo programma elettorale: quelle tre tematiche dovranno rimanere stampate nella mente della platea. Poche idee ma buone.

Cosa significa sottolineare? Dovrai imparare a utilizzare al meglio la tua voce e il tuo linguaggio del corpo per sottolineare concetti importanti. Ritmo, pause, tono della voce… sono tutti strumenti che devi usare per canalizzare l’attenzione della platea. In gergo tecnico queste si chiamano comunicazioni paraverbali e comunicazioni non verbali e costituiscono una vera arma a tuo vantaggio che persuade chi ti ascolta.

Ecco qualche esempio:

assumi una postura decisa;
guarda le persone negli occhi;
utilizza pause studiate per rendere i concetti chiave più incisivi;
scandisci in modo ritmato le frasi di arresto.